<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anupubba-sikkhā</title>
  <link href="../Styles/bottomnav.css" type="text/css" rel="stylesheet"/>
  <link href="../Styles/main.css" type="text/css" rel="stylesheet"/>
  <link href="../Styles/suttaref.css" type="text/css" rel="stylesheet"/>
</head>

<body>
  <h2><a style="font-style:normal;" href="schedule.xhtml">Anupubba-sikkhā</a><a id="anupubba-sikkha"></a></h2>

  <hr/>

  <p class="pali-leader">〈 Handa mayaṁ anupubba-sikkha-pāṭhaṁ bhaṇāmase&#160;〉</p>

  <p class="pali-hang">Taṁ dhammaṁ suṇāti gahapati vā gahapati-putto vā aññatarasmiṁ vā kule paccājāto. So taṁ dhammaṁ sutvā tathāgate saddhaṁ paṭilabhati. So tena saddhā-paṭilābhena samannāgato iti paṭisañcikkhati: 'sambādho ghar'āvāso rajopatho abbhokāso pabbajjā. Na'y'idaṁ sukaraṁ agāraṁ ajjhāvasatā ek'anta-paripuṇṇaṁ ek'anta-parisuddhaṁ sankhalikhitaṁ brahmacariyaṁ carituṁ. Yan'nūn'āhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan'ti. So aparena samayena appaṁ vā bhoga-kkhandhaṁ pahāya mahantaṁ vā bhoga-kkhandhaṁ pahāya appaṁ vā ñāti-parivaṭṭaṁ pahāya mahantaṁ vā ñāti-parivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati.</p>

  <div class="suttaref">
    <p>[MN 27 / 38 / 51]</p>
  </div>

  <p class="pali-hang">Sakkā nu kho bho gotama imasmim'pi dhamma-vinaye evam'eva anupubba-sikkhā anupubba-kiriyā anupubba-paṭipadā paññapetun"ti?</p>

  <p class="pali-hang">Sakkā imasmim'pi dhamma-vinaye anupubba-sikkhā anupubba-kiriyā anupubba-paṭipadā paññapetuṁ. Tathāgato purisadammaṁ labhitvā paṭhamaṁ evaṁ vineti: 'ehi tvaṁ bhikkhu sīlavā hohi pātimokkha-saṁvara-saṁvuto viharāhi ācāra-gocara-sampanno aṇumattesu vajjesu bhayadassāvī samādāya sikkhassu sikkhāpadesū'ti.</p>

  <div class="suttaref">
    <p>[MN 107]</p>
  </div>

  <p class="pali-hang">So evaṁ pabbajito samāno bhikkhūnaṁ sikkhā-sājīva-samāpanno pāṇ'ātipātaṁ pahāya pāṇ'ātipātā paṭivirato hoti nihitadaṇḍo nihitasattho lajjī dayāpanno sabba-pāṇa-bhūta-hit'ānukampī viharati. Adinn'ādānaṁ pahāya adinn'ādānā paṭivirato hoti dinn'ādāyī dinnapāṭikankhī athenena sucibhūtena attanā viharati. Abrahmacariyaṁ pahāya brahmacārī hoti ārācārī virato methunā gāmadhammā.</p>

  <p class="pali-hang">Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa. Pisuṇaṁ vācaṁ pahāya pisuṇāya vācāya paṭivirato hoti ito sutvā na amutra akkhātā imesaṁ bhedāya amutra vā sutvā na imesaṁ akkhātā amūsaṁ bhedāya.</p>

  <p class="pali-hang-together">iti bhinnānaṁ vā sandhātā sahitānaṁ vā anuppadātā samagg'ārāmo samagga-rato samagga-nandī samagga-karaṇiṁ vācaṁ bhāsitā hoti. Pharusaṁ vācaṁ pahāya pharusāya vācāya paṭivirato hoti yā sā vācā n'elā kaṇṇa-sukhā pemanīyā hadayaṅ'gamā porī bahujana-kantā bahujana-manāpā tathā-rūpiṁ vācaṁ bhāsitā hoti. Sampha-ppalāpaṁ pahāya samphappalāpā paṭivirato hoti kāla-vādī bhūta-vādī attha-vādī dhamma-vādī vinaya-vādī nidhānavatiṁ vācaṁ bhāsitā kālena sāpadesaṁ pariyantavatiṁ attha-saṁhitaṁ.</p>

  <p class="pali-hang">So bījagāma-bhūtagāma-samārambhā paṭivirato hoti ekabhattiko hoti ratt'ūparato virato vikāla-bhojanā nacca-gīta-vādita-visūka-dassanā paṭivirato hoti mālā­-gandha-vilepana­-dhāraṇa-­maṇḍana­-vibhūsana-ṭṭhānā paṭivirato hoti uccāsayana-mahāsayanā paṭivirato hoti jātarūpa-rajata-paṭiggahaṇā paṭivirato hoti āmaka-dhañña-paṭiggahaṇā paṭivirato hoti āmaka-maṁsa-paṭiggahaṇā paṭivirato hoti itthi-kumārika-paṭiggahaṇā paṭivirato hoti dāsidāsa-paṭiggahaṇā paṭivirato hoti aj'eḷaka-paṭiggahaṇā paṭivirato hoti kukkuṭa-sūkara-paṭiggahaṇā paṭivirato hoti h'atthi-gavassa-vaḷava-paṭiggahaṇā paṭivirato hoti khetta-vatthu-paṭiggahaṇā paṭivirato hoti dūteyya-pahiṇa-gaman'ānuyogā paṭivirato hoti kayavikkayā paṭivirato hoti tulākūṭa-kaṁsakūṭa-mānakūṭā paṭivirato hoti ukkoṭana-vañcana-nikati-sāciyogā paṭivirato hoti chedana-­vadha-bandhana­ viparāmosa-ālopa-sahasākārā paṭivirato hoti.</p>

  <p class="pali-hang">So santuṭṭho hoti kāya-parihārikena cīvarena kucchi-parihārikena piṇḍapātena. So yena yen'eva pakkamati samādāy'eva pakkamati. Seyyathā'pi nāma pakkhī sakuṇo yena yen'eva ḍeti sapattabhāro'va ḍeti evam'eva bhikkhu santuṭṭho hoti kāya-parihārikena cīvarena kucchiparihārikena piṇḍapātena. So yena yen'eva pakkamati samādāy'eva pakkamati. So iminā ariyena sīla-kkhandhena samannāgato ajjhattaṁ anavajja-sukhaṁ paṭisaṁvedeti.</p>

  <div class="suttaref">
    <p>[MN 51]</p>
  </div>

  <p class="pali-hang">Tam'enaṁ tathāgato uttariṁ vineti: 'ehi tvaṁ bhikkhu indriyesu gutta-dvāro hohi cakkhunā rūpaṁ disvā mā nimitta-ggāhī hohi m'ānubyañjana-ggāhī. Yatv'ādhikaraṇam'enaṁ cakkhu'ndriyaṁ asaṁvutaṁ viharantaṁ abhijjhā-domanassā pāpakā akusalā dhammā anvāssaveyyuṁ tassa saṁvarāya paṭipajjāhi rakkhāhi cakkhu'ndriyaṁ cakkhu'ndriye saṁvaraṁ āpajjāhi. Sotena saddaṁ sutvā. Ghānena gandhaṁ ghāyitvā. Jivhāya rasaṁ sāyitvā. Kāyena phoṭṭhabbaṁ phusitvā. Manasā dhammaṁ viññāya mā nimitta-ggāhī hohi m'ānubyañjana-ggāhī. Yatv'ādhikaraṇam'enaṁ man'indriyaṁ asaṁvutaṁ viharantaṁ abhijjhā-domanassā pāpakā akusalā dhammā anvāssaveyyuṁ tassa saṁvarāya paṭipajjāhi rakkhāhi man'indriyaṁ man'indriye saṁvaraṁ āpajjāhī'ti.</p>

  <p class="pali-hang">'Ehi tvaṁ bhikkhu bhojane mattaññū hohi. Paṭisankhā yoniso āhāraṁ āhāreyyāsi n'eva davāya na madāya na maṇḍanāya na vibhūsanāya yāva'd'eva imassa kāyassa ṭhitiyā yāpanāya vihiṁs'ūparatiyā brahmacariy'ānuggahāya iti purāṇañ'ca vedanaṁ paṭihankhāmi navañ'ca vedanaṁ na uppādessāmi yātrā ca me bhavissati anavajjatā ca phāsuvihāro cā'ti.</p>

  <p class="pali-hang">'Ehi tvaṁ bhikkhu jāgariyaṁ anuyutto viharāhi divasaṁ cankamena nisajjāya āvaraṇīyehi dhammehi cittaṁ parisodhehi rattiyā paṭhamaṁ yāmaṁ cankamena nisajjāya āvaraṇīyehi dhammehi cittaṁ parisodhehi rattiyā majjhimaṁ yāmaṁ dakkhiṇena passena sīhaseyyaṁ kappeyyāsi pāde pādaṁ accādhāya sato sampajāno uṭṭhāna-saññaṁ manasikaritvā rattiyā pacchimaṁ yāmaṁ paccuṭṭhāya cankamena nisajjāya āvaraṇīyehi dhammehi cittaṁ parisodhehī'ti.</p>

  <p class="pali-hang">'Ehi tvaṁ bhikkhu sati-sampajaññena samannāgato hohi abhikkante paṭikkante sampajāna-kārī ālokite vilokite sampajāna-kārī samiñjite pasārite sampajāna-kārī sanghāṭipattacīvaradhāraṇe sampajāna-kārī asite pīte khāyite sāyite sampajāna-kārī uccāra-passāva-kamme sampajāna-kārī gate ṭhite nisinne sutte jāgarite bhāsite tuṇhībhāve sampajāna-kārī'ti.</p>

  <p class="pali-hang">'Ehi tvaṁ bhikkhu vivittaṁ sen'āsanaṁ bhajāhi araññaṁ rukkha-mūlaṁ pabbataṁ kandaraṁ giriguhaṁ susānaṁ vana-patthaṁ abbhokāsaṁ palāla-puñjan'ti.</p>

  <p class="pali-hang">So pacchābhattaṁ piṇḍapāta-paṭikkanto nisīdati pallankaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. So abhijjhaṁ loke pahāya vigat'ābhijjhena cetasā viharati abhijjhāya cittaṁ parisodheti, byāpāda-padosaṁ pahāya abyāpanna-citto viharati sabba-pāṇa-bhūta-hit'ānukampī byāpāda-padosā cittaṁ parisodheti, thina-middhaṁ pahāya vigata-thina-middho viharati āloka-saññī sato sampajāno thina-middhā cittaṁ parisodheti, uddhacca-kukkuccaṁ pahāya anuddhato viharati ajjhattaṁ vūpasanta-citto uddhacca-kukkuccā cittaṁ parisodheti, vicikicchaṁ pahāya tiṇṇa-vicikiccho viharati akathaṁkathī kusalesu dhammesu vicikicchāya cittaṁ parisodheti.</p>

  <div class="suttaref">
    <p>[MN 107]</p>
  </div>

  <p class="pali-hang">Bhikkhu yathā iṇaṁ yathā rogaṁ yathā bandhan'āgāraṁ yathā dāsabyaṁ yathā kantār'addhāna-maggaṁ ime pañca nīvaraṇe appahīne attani samanupassati. Seyyathā'pi bhikkhave āṇaṇyaṁ yathā ārogyaṁ yathā bandhanā-mokkhaṁ yathā bhujissaṁ yathā khemanta-bhūmiṁ evam'eva bhikkhu ime pañca nīvaraṇe pahīne attani samanupassati. So tatonidānaṁ labhetha pāmojjaṁ adhigaccheyya somanassaṁ.</p>

  <p class="pali-hang">So ime pañca nīvaraṇe pahāya cetaso upakkilese paññāya dubbalī-karaṇe paṭhamaṁ jhānaṁ dutiyaṁ jhānaṁ tatiyaṁ jhānaṁ catutthaṁ jhānaṁ upasampajja viharati.</p>

  <p class="pali-hang">So evaṁ samāhite citte parisuddhe pariyodāte anangaṇe vigat'ūpakkilese mudu-bhūte kammaniye ṭhite āneñjappatte pubbe-nivās'ānussati-ñāṇāya sattānaṁ cut'ūpapāta-ñāṇāya āsavānaṁ khaya-ñāṇāya cittaṁ abhininnāmeti.</p>

  <p class="pali-hang">So 'idaṁ dukkhan'ti yathā-bhūtaṁ pajānāti 'ayaṁ dukkha-samudayo'ti yathā-bhūtaṁ pajānāti 'ayaṁ dukkha-nirodho'ti yathā-bhūtaṁ pajānāti 'ayaṁ dukkha-nirodha-gāminī paṭipadā'ti yathā-bhūtaṁ pajānāti.</p>

  <p class="pali-hang">'Ime āsavā'ti yathā-bhūtaṁ pajānāti 'ayaṁ āsava-samudayo'ti yathā-bhūtaṁ pajānāti 'ayaṁ āsava-nirodho'ti yathā-bhūtaṁ pajānāti 'ayaṁ āsava-nirodha-gāminī paṭipadā'ti yathā-bhūtaṁ pajānāti.</p>

  <div class="suttaref">
    <p>[MN 39]</p>
  </div>

  <p class="pali-hang">Tassa evaṁ jānato evaṁ passato kām'āsavā'pi cittaṁ vimuccati bhav'āsavā'pi cittaṁ vimuccati avijj'āsavā'pi cittaṁ vimuccati. Vimuttasmiṁ vimuttam'iti ñāṇaṁ hoti: 'khīṇā jāti vusitaṁ brahmacariyaṁ kataṁ karaṇīyaṁ n'āparaṁ itthattāyā'ti pajānātī'ti.</p>

  <p class="pali-hang">Ye kho te bhikkhū sekkhā apatta-mānasā anuttaraṁ yoga-kkhemaṁ patthayamānā viharanti tesu me ayaṁ evarūpī anusāsanī hoti.</p>

  <div class="suttaref">
    <p>[MN 107]</p>
  </div>
</body>
</html>