<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dhammacakkappavattana-sutta</title>
  <link href="../Styles/bottomnav.css" type="text/css" rel="stylesheet"/>
  <link href="../Styles/main.css" type="text/css" rel="stylesheet"/>
  <link href="../Styles/suttaref.css" type="text/css" rel="stylesheet"/>
</head>

<body>
  <h2><a style="font-style:normal;" href="schedule.xhtml">Dhammacakkappavattana-sutta</a><a id="dhammacakkappavattana-full"></a></h2>

  <hr/>

  <p class="pali-leader">〈 Evaṁ me sutaṁ&#160;〉</p>

  <p class="pali-hang">Ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā pañca-vaggiye bhikkhū āmantesi:</p>

  <p class="pali-hang">Dve&#8217;me bhikkhave antā pabbajitena na sevitabbā: yo c&#8217;āyaṁ kāmesu kāma-sukhallik&#8217;ānuyogo hīno gammo pothujjaniko anariyo anattha-sañhito&#160;<span class="breathmark">’</span> yo c&#8217;āyaṁ atta-kilamath&#8217;ānuyogo dukkho anariyo anattha-sañhito</p>

  <p class="pali-hang">Ete te bhikkhave ubho ante anupagamma majjhimā paṭipadā tathāgatena abhisambuddhā&#160;<span class="breathmark">’</span> cakkhu-karaṇī ñāṇa-karaṇī upasamāya abhiññāya sambodhāya nibbānāya saṁvattati</p>

  <p class="pali-hang">Katamā ca sā bhikkhave majjhimā paṭipadā tathāgatena abhisambuddhā&#160;<span class="breathmark">’</span> cakkhu-karaṇī ñāṇa-karaṇī upasamāya abhiññāya sambodhāya nibbānāya saṁvattati?</p>

  <p class="pali-hang">Ayam&#8217;eva ariyo aṭṭh&#8217;aṅgiko maggo seyyath&#8217;īdaṁ:</p>

  <p class="pali-hang">Sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi.</p>

  <p class="pali-hang">Ayaṁ kho sā bhikkhave majjhimā paṭipadā tathāgatena abhisambuddhā&#160;<span class="breathmark">’</span> cakkhu-karaṇī ñāṇa-karaṇī upasamāya abhiññāya sambodhāya nibbānāya saṁvattati</p>

  <p class="pali-hang">Idaṁ kho pana bhikkhave dukkhaṁ ariyasaccaṁ:</p>

  <p class="pali-hang">Jāti&#8217;pi dukkhā jarā&#8217;pi dukkhā byādhi&#8217;pi dukkho maraṇam&#8217;pi dukkhaṁ&#160;<span class="breathmark">’</span> soka-parideva-dukkha-domanass&#8217;upāyāsā&#8217;pi dukkhā&#160;<span class="breathmark">’</span> appiyehi sampayogo dukkho piyehi vippayogo dukkho&#160;<span class="breathmark">’</span> yam&#8217;picchaṁ na labhati tam&#8217;pi dukkhaṁ&#160;<span class="breathmark">’</span> saṅkhittena pañc&#8217;upādānakkhandā dukkhā</p>

  <p class="pali-hang">Idaṁ kho pana bhikkhave dukkha-samudayo ariyasaccaṁ:</p>

  <p class="pali-hang">Y&#8217;āyaṁ taṇhā ponobbhavikā nandi-rāga-sahagatā&#160;<span class="breathmark">’</span> tatra-tatr&#8217;ābhinandinī seyyath&#8217;īdaṁ: kāma-taṇhā bhava-taṇhā vibhava-taṇhā</p>

  <p class="pali-hang">Idaṁ kho pana bhikkhave dukkha-nirodho ariyasaccaṁ:</p>

  <p class="pali-hang">Yo tassā yeva taṇhāya asesa-virāga-nirodho cāgo paṭinissaggo mutti anālayo</p>

  <p class="pali-hang">Idaṁ kho pana bhikkhave dukkha-nirodha-gāminī paṭipadā ariyasaccaṁ:</p>

  <p class="pali-hang">Ayam&#8217;eva ariyo aṭṭh&#8217;aṅgiko maggo seyyath&#8217;īdaṁ: sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi</p>

  <p>Idaṁ dukkhaṁ ariyasaccan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkhaṁ ariyasaccaṁ pariññeyyan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkhaṁ ariyasaccaṁ pariññātan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Idaṁ dukkha-samudayo ariyasaccan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkha-samudayo ariyasaccaṁ pahātabban&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkha-samudayo ariyasaccaṁ pahīnan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Idaṁ dukkha-nirodho ariyasaccan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkha-nirodho ariyasaccaṁ sacchikātabban&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkha-nirodho ariyasaccaṁ sacchikatan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Idaṁ dukkha-nirodha-gāminī paṭipadā ariyasaccan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkha-nirodha-gāminī paṭipadā ariyasaccaṁ bhāvetabban&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p class="pali-hang">Taṁ kho panidaṁ dukkha-nirodha-gāminī paṭipadā ariyasaccaṁ bhāvitan&#8217;ti me bhikkhave&#160;<span class="breathmark">’</span> pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi</p>

  <p>Yāvakīvañ&#8217;ca me bhikkhave imesu catūsu ariyasaccesu&#160;<span class="breathmark">’</span> evan&#8217;tiparivaṭṭaṁ dvādas&#8217;ākāraṁ yathā-bhūtaṁ ñāṇa-dassanaṁ na suvisuddhaṁ ahosi&#160;<span class="breathmark">’</span> n&#8217;eva tāv&#8217;āhaṁ bhikkhave sadevake loke samārake sabrahmake&#160;<span class="breathmark">’</span> sassamaṇa-brāhmaṇiyā pajāya sadeva-manussāya&#160;<span class="breathmark">’</span> anuttaraṁ sammāsambodhiṁ abhisambuddho paccaññāsiṁ</p>

  <p class="pali-hang">Yato ca kho me bhikkhave imesu catūsu ariyasaccesu&#160;<span class="breathmark">’</span> evan&#8217;tiparivaṭṭaṁ dvādas&#8217;ākāraṁ yathā-bhūtaṁ ñāṇa-dassanaṁ suvisuddhaṁ ahosi&#160;<span class="breathmark">’</span> ath&#8217;āham bhikkhave sadevake loke samārake sabrahmake&#160;<span class="breathmark">’</span> sassamaṇa-brāhmaṇiyā pajāya sadeva-manussāya&#160;<span class="breathmark">’</span> anuttaraṁ sammāsambodhiṁ abhisambuddho paccaññāsiṁ</p>

  <p class="pali-hang">Ñāṇañ&#8217;ca pana me dassanaṁ udapādi</p>

  <p class="pali-hang">"Akuppā me vimutti ayam&#8217;antimā jāti n&#8217;atthi-dāni punabbhavo"ti</p>

  <p class="pali-hang">Idam&#8217;avoca bhagavā&#160;<span class="breathmark">’</span> attamanā pañca-vaggiyā bhikkhu bhagavato bhāsitaṁ abhinanduṁ</p>

  <p class="pali-hang">Imasmiñ&#8217;ca pana veyyākaraṇasmiṁ bhaññamāne&#160;<span class="breathmark">’</span> āyasmato koṇḍaññassa virajaṁ vītamalaṁ dhammacakkhuṁ udapādi:</p>

  <p class="pali-hang">"Yaṁ kiñ&#8217;ci samudaya-dhammaṁ sabbaṁ taṁ nirodha-dhamman"ti</p>

  <p class="pali-hang">Pavattite ca bhagavatā dhamma-cakke bhummā devā saddam&#8217;anussāvesuṁ:</p>

  <p class="pali-hang">"Etaṁ bhagavatā bārāṇasiyaṁ isipatane migadāye&#160;<span class="breathmark">’</span> anuttaraṁ dhamma-cakkaṁ pavattitaṁ appaṭivattiyaṁ&#160;<span class="breathmark">’</span> samaṇena vā brāhmaṇena vā devena vā mārena vā brahmunā vā kenaci vā lokasmin"ti</p>

  <p class="pali-hang">Bhummānaṁ devānaṁ saddaṁ sutvā&#160;<span class="breathmark">’</span> cātu-mmahā-rājikā devā saddam&#8217;anussāvesuṁ...</p>

  <p class="pali-hang">Cātu-mmahā-rājikānaṁ devānaṁ saddaṁ sutvā&#160;<span class="breathmark">’</span> tāvatiṁsā devā saddam&#8217;anussāvesuṁ...</p>

  <p class="pali-hang">Tāvatiṁsānaṁ devānaṁ saddaṁ sutvā&#160;<span class="breathmark">’</span> yāmā devā saddam&#8217;anussāvesuṁ...</p>

  <p class="pali-hang">Yāmānaṁ devānaṁ saddaṁ sutvā&#160;<span class="breathmark">’</span> tusitā devā saddam&#8217;anussāvesuṁ...</p>

  <p class="pali-hang">Tusitānaṁ devānaṁ saddaṁ sutvā&#160;<span class="breathmark">’</span> nimmānaratī devā saddam'anussāvesuṁ...</p>

  <p class="pali-hang">Nimmāna-ratīnaṁ devānaṁ saddaṁ sutvā&#160;<span class="breathmark">’</span> paranimmitavasavattī devā saddam&#8217;anussāvesuṁ...</p>

  <p class="pali-hang">Para-nimmita-vasa-vattīnaṁ devānaṁ saddaṁ sutvā&#160;<span class="breathmark">’</span> brahmakāyikā devā saddam&#8217;anussāvesuṁ:</p>

  <p class="pali-hang">"Etaṁ bhagavatā bārāṇasiyaṁ isipatane migadāye&#160;<span class="breathmark">’</span> anuttaraṁ dhamma-cakkaṁ pavattitaṁ appaṭivattiyaṁ&#160;<span class="breathmark">’</span> samaṇena vā brāhmaṇena vā devena vā mārena vā brahmunā vā kenaci vā lokasmin"ti</p>

  <p class="pali-hang">Itiha tena khaṇena tena muhuttena&#160;<span class="breathmark">’</span> yāva brahmalokā saddo abbhuggacchi. Ayañ&#8217;ca dasasahassī lokadhātu&#160;<span class="breathmark">’</span> saṅkam&#8217;pi sampakam&#8217;pi sampavedhi&#160;<span class="breathmark">’</span> appamāṇo ca oḷāro obhāso loke pāturahosi atikkamm&#8217;eva devānaṁ dev&#8217;ānubhāvaṁ</p>

  <p class="pali-hang">Atha kho bhagavā udānaṁ udānesi:</p>

  <p class="pali-hang">"Aññāsi vata bho koṇḍañño aññāsi vata bho koṇḍañño"ti&#160;<span class="breathmark">’</span> Iti h&#8217;idaṁ āyasmato koṇḍaññassa aññākoṇḍañño tveva nāmaṁ ahosī&#8217;ti</p>

  <div class="suttaref">
    <p>[SN 56.11]</p>
  </div>
</body>
</html>